Stajımın ikinci gününde, bir önceki gün verilen bilgiler doğrultusunda nasıl bir yol izlemek istediğime karar verdim. 
Şirketin geliştirdiği ürünleri ve bu ürünleri nasıl hayata geçirdiklerini merak ettiğim için, geliştirdikleri framework’ü görmek istediğimi söyledim. 
Bunu proje amaçlı değil, tamamen merakımdan dolayı talep ettiğimi söyledim.

Akif Bey, bu talebimi olumlu karşıladı ve şirketin geliştirdiği framework bilgisayarıma yüklendi. 
Başlangıçta, bunun klasik bir ORM (Object-Relational Mapping) yapısı olacağını düşünmüştüm. 
Ancak framework, beklediğimden çok daha kapsamlıydı.

Şirket, kendilerine özel bir yazılım geliştirme ortamı (IDE) oluşturmuş. 
Visual Studio benzeri bu IDE'nin kendi Toolbox'ı bulunuyor ve burada yer alan nesneler doğrudan veritabanı ile bağlantılı şekilde çalışıyor. 
Uygulamanın kendi kod editörü, SQL arayüzü ve olay (event) sistemi mevcut. 
Ayrıca, .NET içerisinde yer almayan birçok özel event de framework'e entegre edilmiş. 
Yapı genel olarak WinForms mantığına benziyor; ancak arayüz ve işleyiş açısından çok daha sade bir şekilde tasarlanmış. 
Her event için ayrı kod yazma ekranları bulunuyor ve yazılan kodlar framework aracılığıyla .NET’in anlayabileceği formata dönüştürülüyor.

Örneğin, AFTERSAVERECORD adlı event, veritabanına bir kayıt eklendikten sonra otomatik olarak tetikleniyor. 
Bu ve benzeri onlarca özel event sistemde tanımlanmış durumda.

Akif Bey'in yaklaşık 1 saat 30 dakikalık eğitimi sonrasında uygulamayı kurcalamaya başladım.

Günün geri kalanında ise framework üzerinde küçük deneme projeleri yaparak hem yapıyı hem de kullanım mantığını anlamaya çalıştım.
Bugünüm, tamamen bu yazılımı keşfetmek ve öğrenmeye başlamakla geçti.