Stajımın üçüncü gününde, Kemal Bey ile oldukça güzel ve verimli bir sohbet gerçekleştirdik. 
Kendisi 16 yıldır LedSoft'ta mühendis olarak görev yapıyor. 
Bana, şirketin firmalara sunduğu çözümlerden ve hizmetlerden bahsetti. 
Ayrıca, geliştirdikleri framework’ün avantajlarını da anlattı. 
Bu framework'ün aynı anda tek bir tuşla masaüstü, mobil ve web ortamına çıktı verebildiğini öğrendim; bu özellik beni oldukça etkiledi.

Sohbetimizin ardından Kemal Bey, bana küçük bir mülakat yaptı. 
Bazı temel yazılım ve algoritma soruları yöneltti; hepsine doğru cevap verdim. 
Bunun yanında SQL ile ilgili birkaç soru sordu; örneğin “Cursor nedir?”, “Procedure nedir?” gibi.
Ayrıca, büyük bir firma için geliştirdikleri ERP yazılımını bana gösterdi. 
Yaklaşık 1 saatten uzun süren bu sunumda; SQL sorguları, GPS takip sistemi, fatura yönetimi gibi konularda oldukça değerli bilgiler paylaştı.

Yazılım geliştirme ekibi de oldukça ilgiliydi. Gün boyunca sorduğum tüm sorulara yanıt verdiler. 
Gün içerisinde proje hakkında da konuştuk.Ne üzerine bir proje yapmak istediğim, hangi teknolojilere hâkim olduğum gibi konulara değindik.

Bir süre framework üzerinde çalıştıktan sonra, Akif Bey ile kahve molasında sohbet etme fırsatı buldum. 
Kendisine, ERP yazılımlarında muhasebe yönetimi modülünün nasıl çalıştığını ve bu konuda nasıl bilgi edinebileceğimi sordum.
Kısa bir açıklamanın ardından, şirket içinde demo olarak hazırlanan ERP yazılımının giriş bilgilerini benimle paylaştı. 
Yaklaşık 10 dakikalık kısa bir bilgilendirmeden sonra uygulamayı incelemeye başladım.

Ayrıca, framework’ün Cloud ortamındaki bir versiyonuna ait kullanıcı hesabı da bana verildi. 
Bu sayede artık geliştirdiğim uygulamaları doğrudan web üzerinden görüntüleyebiliyorum. 
Günüm genel olarak, demo ERP projesinde yer alan modülleri ve bu modüllerin veritabanı tablolarını incelemekle geçti.